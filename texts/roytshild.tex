% Corrected by: Marc Trius
% Email: derpayatz@gmail.com
% Text source: http://www.cs.uky.edu/~raphael/yiddish/searchSholem.cgi
% Date retrieved: 10/30/2019

\startcomponent roytshild
\product reader

\starttext

\startchapter[
	title={ווען איך בין רויטשילד}][
	subtitle={אַ מאָנאָלאָג פֿון אַ כּתרילעווקער מלמד},
	author={שלום־עליכם}
]

 ―  ווען איך בין רויטשילד, ― האָט זיך צעלאָזט אַ כּתרילעווקער מלמד איינמאָל אין אַ דאָנערשטיק, בעת די רביצין האָט אים געמאָנט אַף שבת און ער האָט נישט געהאַט, ― אוי, ווען איך זאָל זײַן רויטשילד! טרעפֿט, וואָס איך טו? ראשית חכמה, פֿיר איך אײַן אַ מינהג, אַז אַ ווײַב זאָל תּמיד האָבן באַ זיך אַ דרײַערל, בכדי זי זאָל פֿאַרשפּאָרן דולן אַ ספּאָדיק, אַז סע קומט דער גוטער דאָנערשטיק און ס׳איז נישטאָ אַף שבת… והשנית, קויף איך אויס די שבתדיקע קאַפּאָטע, אָדער ניין ― דעם ווײַבס קעצענעם בורניס ― לאָז זי אויפֿהערן פּיקן אין קאָפּ אַרײַן, אַז ס׳איז איר קאַלט! און קויף אַוועק איך די דאָזיקע שטוב אינגאַנצן מיט אַלע דרײַ חדרים,  מיט דער קאַמער,  מיט דער שפּיזאַרני, מיטן קעלער, מיטן בוידעם, מיט הכּל בכּל מכּל פֿלעקל ― לאָז זי נישט זאָגן, אַז ס׳איז איר ענג; נאַ דיר אַוועק צוויי חדרים, קאָך דיר, באַק דיר, וואַש דיר, בראָק דיר, און לאָז מיך צורו, איך זאָל קענען קנעלן מיט מײַנע תּלמידים מיט אַ ריינעם קאָפּ! נישטאָ קיין דאגות פּרנסה, מע באַדאַרף נישט קלערן, וואו נעמט מען אַף שבת ― מחיה נפֿשות! די טעכטער אַלע חתונה געמאַכט, אַראָפּ אַ האָרב פֿון די פּלייצעס ― וואָס פֿעלט מיר? הייב איך מיך אָן אַרומקוקן אַביסל אַף דער שטאָט. דאָס ערשטע בין איך מנדר אַ נײַעם דאַך אַפֿן אַלטן בית־המדרש, לאָז אויפֿהערן קאַפּען אַפֿן קאָפּ, בשעת ייִדן דאַוונען; און, להבֿדיל, דאָס מרחץ בוי איך איבער אַפֿסנײַ. וואָרעם נישט הײַנט־מאָרגן ― עס וועט דאָרט מוזן זײַן אַן אומגליק, חס ושלום, טאָמער פֿאַלט דאָס אויס אַקוראַט בשעת נשים באָדן זיך. און וויבאַלד דאָס באָד, מוז מען שוין דעם הקדש אַוודאי צעוואַרפֿן און אנידערשטעלן אַ „ביקור־חולים“, אָבער טאַקע וואָס אַ ביקור־חולים הייסט, מיט בעטלעך, מיט אַ דאָקטאָר, מיט רפֿואות, מיט יײַכלעך אַלע טאָג פֿאַר די חולאים, ווי עס פֿירט זיך אין לײַטישע שטעט. און אַ „מושבֿ־זקנים“ שטעל איך אַוועק, אַלטע ייִדן לומדים זאָלן זיך נישט וואַלגערן אין בית־המדרש באַ דער הרובע, און אַ חבֿרה „מלביש־ערומים“, אָרעמע קינדער זאָלן נישט אַרומגיין, איך בעט איבער אײַער כּבוד, מיט די פּופּקעס אין דרויסן, און אַ חבֿרה „גמילות־חסדים“, אַז איטלעכער ייִד, סײַ אַ מלמד, סײַ אַ בעל־מלאָכה, סײַ אַ סוחר אפֿילו זאָל פֿאַרשפּאָרן צאָלן פּראָצענט, נישט דאַרפֿן פֿאַרמשכּונען דאָס העמד פֿונעם לײַב, און אַ חבֿרה „הכנסת־כּלה“, אַז וואו ערגעץ אַן אָרעם מיידל, נעבעך אַ דערוואַקסענע, זאָל מען זי אויסקליידן, ווי עס געהער צו זײַן, און חתונה מאַכן, און נאָך כּדומה אַזעלכע חבֿרות פֿיר איך אײַן באַ אונדז אין כּתרילעווקע… נאָר וואָס איז שייך עפּעס דווקא נאָר באַ אונדז אין כּתרילעווקע? אומעטום, וואו עס געפֿינען זיך נאָר אחינו בני ישׂראל, פֿיר איך אײַן אַזעלכע חבֿרות, אומעטום, אַף דער גאַנצער וועלט! און בכדי עס זאָל זיך פֿירן מיט אַ סדר, ווי עס געהער צו זײַן ― טרעפֿט, וואָס טו איך? מאַך איך אַף אַלע חבֿרות איין חבֿרה אַ גרויסע, אַ צדקה־גדולה־חבֿרה, וואָס גיט אַכטונג אַף אַלע חבֿרות, אַף אַלע ייִדן. דאָס הייסט, אַף דעם כּלל ישׂראל, אַז ייִדן זאָלן אומעטום האָבן פּרנסה און לעבן אין אַחדות און זאָלן זיצן אין די ישיבֿות און לערנען: חומש מיט רש״י, מיט גמרא, מיט תּוספֿות, מיט מהרש״א, מיט אַלע שבֿע חכמות און מיט אַלע שבעים לשון, און אַף אַלע ישיבֿות זאָל זײַן איין ישיבֿה אַ גרויסע, אַ ייִדישע אַקאַדעמיע, אין דער ווילנע געוויינטלעך, וואָס פֿון דאָרטן זאָלן אַרויסגיין די גרעסטע לומדים און חכמים אין דער וועלט, און אַלצדינג זאָל זײַן אומזיסט, „על חשבון הגבֿיר“, אַף מײַן קעשענע, און אַלצדינג זאָל זיך פֿירן מיט אַ סדר און מיט אַ פּלאַן, עס זאָל נישט זײַן קיין „גיב־מיר־נאַ־דיר־כאַפּ־לאַפּ“, און אַלע זאָלן אין זינען האָבן נאָר טובֿת־הכּלל!… און בכדי מע זאָל קענען טראָגן אַפֿן קאָפּ דעם „כּלל“ ― וואָס דאַרף מען? דאַרף מען באַוואָרענען דעם „פּרט“. און מיט וואָס קען מען באַוואָרענען דעם פּרט? געוויינטלעך, מיט פּרנסה; וואָרעם פּרנסה, הערט איר, דאָס איז דער רעכטער עיקר; אָן פּרנסה קען נישט זײַן קיין אַחדות; איבערן שטיקל ברויט, מישטיינס געזאָגט, איז איינער דעם אַנדערן יורד לחייו, קאַפּאַל יענעם קוילען, סמען, הענגען!… אַפֿילו די שׂונאי ישׂראל, אונדזערע המנס פֿון דער גאַנצער וועלט, מיינט איר, וואָס האָבן זיי צו אונדז? גאָרנישט. נאָר צוליב פּרנסה. זיי זאָלן האָבן פּרנסה, וואָלטן זיי גאָר אַזוי שלעכט נישט געווען. פּרנסה ברענגט צו קנאה, קנאה ברענגט צו שׂנאה, און דערפֿון, רחמנא ליצלן, נעמען זיך אַלע צרות אַף דער וועלט, אַלע אומגליקן, נישט דאָ געדאַכט, מיט אַלע רדיפֿות, מיט אַלע הריגות, מיט אַלע רציחות און מיט אַלע מלחמות…

אוי, די מלחמות, די מלחמות! דאָס איז, הערט איר, גאָר אַ שחיטה פֿאַר דער וועלט! ווען איך בין רויטשילד, מאַך איך אויס מלחמות, אָבער טאַקע לחלוטין אויס!

וועט איר דאָך פֿרעגן: וויִאַזוי? נאָר מיט געלט. דהיינו? איך וועל עס אײַך געבן צו פֿאַרשטיין מיט אַ שׂכל: למשל, צוויי מלוכות צעאַמפּערן זיך איבער אַ נאַרישקייט דאָרט, אַ שטיקל ערד, וואָס איז ווערט אַ שמעק טאַביקע; „טעריטאָריע“ הייסט עס באַ זיי. {\em די} מלוכה זאָגט, אַז די טעריטאָריע איז {\em איר} טעריטאָריע, און {\em די} מלוכה זאָגט: „ניין, ס'איז {\em מײַן} טעריטאָריע“. מששת ימי בראשית, הייסט עס, האָט גאָט באַשאַפֿן אָט דאָס שטיקל ערד פֿון איר כּבֿוד וועגן. קומט צוגיין אַ דריטע און זאָגט: „איר זייט ביידע בהמות; די טעריטאָריע איז אַלעמענס טעריטאָריע, {\em אַ רשות הרבים} הייסט עס“. הקיצור, טעריטאָריע אַהער, טעריטאָריע אַהין, מע „טעריטאָריעט“ אַזוי לאַנג, ביז מע הייבט אָן שיסן פֿון ביקסן און האַרמאַטן, און מענטשן קוילען זיך איינס דאָס אַנדערע ווי די שאָף, און בלוט, בלוט גיסט זיך אַזוי ווי וואַסער.

אָבער אַז איך קום צו זיי לכתּחילה און זאָג זיי: „שאַט, ברידערלעך, לאָזט אײַך דינען. אין וואָס גייט דאָ באַ אײַך, אייגנטלעך, דער גאַנצער סכסוך? מע פֿאַרשטייט דען נישט אײַער מיין? איר מיינט נישט אַזוי די הגדה, ווי די קניידלעך. טעריטאָריע איז דאָך באַ אײַך נאָר אַן אויסרייד; דער עיקר איז דאָך באַ אײַך יענע מעשׂה, פּעטי־מעטי, קאָנטריבוציע! און וויבאַלד לשון קאָנטריבוציע ― צו וועמען קומט מען אָן מיט אַ הלוואה? צו מיר, צו רויטשילדן הייסט עס. אַמער, ווייסט איר וואָס? נאַ דיר, ענגלענדער מיט די לאַנגע פֿיס און מיט די קעסטלדיקע הויזן, אַ מיליאַרד! נאַ דיר, נאַרישער טערק מיט דער רויטער יאַרמלקע, אַ מיליאַרד! נאַ דיר, מומע רייזל, אויך אַ מיליאַרד, ממה־נפֿשך, גאָט וועט אײַך העלפֿן, וועט איר מיר אָפּצאָלן מיט פּראָצענט, נישט חלילה קיין גרויסן פּראָצענט, פֿיר אָדער פֿינף לשנה, איך וויל אַף אײַך נישט רײַך ווערן“…

פֿאַרשטייט איר שוין? אי איך האָב געמאַכט אַ געשעפֿט, אי מענטשן הערן אויף צו קוילען איינס דאָס אַנדערע, ווי די אָקסן, אומזיסט און אומנישט. און וויבאַלד אויס מלחמות, הײַנט צו וואָס באַדאַרף מען דאָס כּלי־זין, מיטן חיל, מיט אַלע זיבעצן זאַכן, מיטן גאַנצן טאַרעראַם? אַף תּשעה נײַנציק כּפּרות! און וויבאַלד אויס כּלי־זין, אויס חיל, אויס טאַרעראַם, איז דאָך אויס שׂנאה, אויס קנאה, אויס טערק, אויס ענגלענדער, אויס פֿראַנצויז, אויס ציגײַנער, אויס ייִד, להבֿדיל ― די גאַנצע וועלט באַקומט גאָר דעמאָלט אַן אַנדער פּנים, ווי אין פּסוק שטייט באַ אונדז געשריבן: „{\em והיה}, און עס וועט זײַן,  {\em ביום ההוא},  דאָס הייסט, אַז משיח וועט קומען!“… (שטעלט זיך אָפּ).

און אפֿשר, האַ?… ווען איך בין רויטשילד, קען זײַן, אַז איך בין גאָר מבֿטל דאָס געלט. אויס געלט! וואָרעם, לאָמיר זיך נישט נאַרן, וואָס איז דען געלט? ― געלט איז דאָך, אייגנטלעך, נאָר אַ הסכּם, אַן אײַנגערעדטע זאַך, מע האָט גענומען אַ שטיקל פּאַפּיר, אַוועקגעשטעלט אַ צאַצקע און אָנגעשריבן: „טרי רובליאַ סערעבראָם“. געלט, זאָג איך אײַך, איז נישט מער ווי אַ יצר־הרע, אַ תּאווה אַזעלכע, איינע פֿון די גרעסטע תּאוות, {\em וואָס אַלע ווילן דאָס און קיינער האָט דאָס נישט}… אָבער אַז סע זאָל לחלוטין גאָר נישט זײַן קיין שום געלט אַף דער וועלט, וואָלט דאָך דער יצר־הרע נישט געהאַט וואָס צו טאָן, און די תּאווה וואָלט נישט געווען קיין תּאווה. איר פֿאַרשטייט, צי ניין? אײַ וואָס? איז דאָך די קשיא, וואוּ וואָלטן דעמאָלט נעמען ייִדן אַף שבת? (פֿאַרטראַכט זיך אַף אַ ווײַלע). איז דער תּירוץ: למאַי וואוּ וועל איך {\em איצטער}  נעמען אַף שבת?… 
\stopchapter

\stoptext

\stopcomponent

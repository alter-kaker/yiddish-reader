% Typed by: Masha Trius
% Email: triusmaria@gmail.com
% Text source: מעשהלעך און משלים פון נפתּלי גראָס

\startcomponent oytser
\project reader

\starttext
\startchapter[title={פֿאַרוואָס דער שבת־גוי מיקאָלע איז געווען אַ ציוניסט}] [
	author={אויסקליבן פֿון נפֿתּלי גראָס},
]
אין שטעטל, צווישן די בחורים זענען געווען צווי שקצים, מיקאָלע און שטעפֿאַן. נישט קיין היצעלעס, חלילה, נישט קיין עזות־פּנימער. נאָר דווקא וואוילע שקצים. זיי האָבן גערעדט ייִדיש און געגאַנגען אָנגעטאָן ווי אַלע ייִדישע בחורים. איינער פֿון זיי, שטעפֿאַן, איז געווען אַ שוסטער־יונג, אַ געזעל, אַ האָרעפּאַשניק און ער האָט זיך געחבֿרט מיט די געזעלן, מיט די אַַרבעטער. דער אַנדערער, מיקאָלע, איז געווען אַ שטיקל אונטער־שמש, אַ שבת־גוי. ער האָט געהאָלפֿן אויסקערן דאָס בית־מדרש, אָנטראָגן וואַסער אין האַנטפֿאַס און שבת מאַכן פײַער אין אויוון.

מאַכט זיך אַמאָל, אַז פֿון דער גרויסער שטאָט, פֿון מינסק, קומען אַראָפּ אין שטעטל אַרײַן פּאַרטיי־מענטשן, אַגיטאַטאָרס, פֿײַערדיקע רעדנער, און אַרבעטן מעשים. זיי האָבן מיט זייערע רעדעס געמאַכט אַן איבערקערעניש אין שטעטל און צעטיילט דעם עולם אין צוויי לאַגערן. יעדער פֿון זיי האָט געוואָלט געווינען דעם עולם פֿאַר זײַן זאַך. האָט זיך געקערט וועלטן. טייל האָבן גערעדט פֿאַרן ייִדישן אַרבעטער בונד. זיי האָבן אָנגעוויזן ווי גוט סע וועט זײַן, ווען סע וועט הערשן סאָציאַליזם. אויס רײַכע און אויס אָרעמע!  אַלע וועלן דעמאָלט זײַן גלײַך. אַנדערע ווידער האָבן גערעדט וועגן ארץ ישׂראל און ציוניזם. זיי האָבן געטענהט, אַז ס׳איז צײַט, אַז ייִדן זאָלן זיך אומקערן אין אייגענעם לאַנד אַרײַן און זײַן אַ פֿאָלק מיט פֿעלקער צוגלײַך.

שטעפֿאַן, דער שוסטער־געזעל, האָט זיך אָנגעשלאָסן אין „בונד“. ער איז געוואָרן אַ געטרײַער פּאַרטיי־חבֿר און האָט געהאַלפֿן אָרגאַניזירן אַלע געזעלן אין שטעטל. מיקאָלען איז געפֿעלן דער ציוניזם. ער האָט געזען די אויסלייזונג פֿון די אונטערדריקטע אין דער פֿאַרווירקלעכונג פֿון ציוניזם.

„איך ווייס נישט קיין חכמות, איך זע די רעטונג בלויז אין ציוניזם!“ האָט מיקאָלע געטענהט. „אַי, די אַרבעטער־פֿראַגע? נו, קען מען דאָך זײַן אַ סאָציאליסט אויך אין ארץ ישׂראל.“

דאָס האָט דער בונדישן רעדנער אַרויסגעבראַכט פֿון די כּלים „מילא, אַז אַ ייִד אַ באַלעבאָס, אַן עושר, רעדט אַזוי, איז ער דאָך אַף דעם אַ בורזשוי. נאָר דו, אַן אָרימער גוי, אַ האָרעפּאַשניק, דו זאָלסט אַזוי רעדן? וואָס וועט דיר אַרויסקומען, אַז ייִדן וועלן פֿאָרן קיין ארץ ישׂראל? און וואָס וועלן בכלל די אָרעמע גויאישע מאַסן האָבן פֿון דעם?“

מיקאָלע קוקט אַ מינוט, נאָר ער פֿאַרלירט זיך נישט און ענטפֿערט: „איר פֿאַרשטייט, איך בין אַ פּשוטער גוי מיט אַ גויאישער קאָפּ. און נאָך מײַן גויאישן שכל נאָך קומט אויס, אַז ערשט טאַקע דערפֿאַר, ווײַל איך בין אַ גוי, וויל איך, אַז די ייִדן זאָלן פֿאָרן קיין ארץ ישׂראל. דעמאָלט וויי זײַן בעסער סײַ פֿאַר די ייִדן און סײַ פֿאַר די גויים. די זאַך איז זייער פּשוט: איצט, אַז ייִדן זענען אין גלות בײַ אונדז גויים, זענען מיר זייערע שבת־גויים, זייערע וואַסער־טרעגערס און האָלץ־העקערס, און אונדזערע טעכטער זענען בײַ זיי דינסטן. נאָר אַז משיח וועט קומען, און מיר וועלן זײַן בײַ די ייִדן אין גלות, וועלן זיי זײַן אונדזערע וואַסער־טרעגערס און האָלץ־העקערס און דינערס און דינסטן. איר פֿאַרשטייט, חבֿר, איך בין נישט אַזאַ הייסער ייִד ווי איך בין אַ גוטער גוי.“

\stopchapter
\stoptext

\stopcomponent
